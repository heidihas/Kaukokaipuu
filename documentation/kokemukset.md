# Omat kokemukset

Työn tekeminen oli monessa mielessä mielenkiintoinen ja hyvin opettavainen kokemus. Oli mukava päästä toteuttamaan opituilla ohjelmointitaidoilla niin ikään realistisen oloista matkanvarausjärjestelmää - mitä pidemmälle harjoitustyökurssi eteni ja mitä syvemmälle työn tekemiseen pääsi, sitä kunnianhimoisemmaksi muuttui. Halusin sovelluksen sekä toiminnoiltaan vaikuttavan että ulkoisesti näyttävän sellaiselta, joka voisi edelleen jatkokehityksen myötä muistuttaa todellista matkanvaraussovellusta. Työskentely oli sujuvaa, ja oli mukava nähdä työn edistyvän viikko viikolta. Harjoitustyön laatiminen tuntui myös työelämän kannalta hyödylliseltä.

Kurssin alussa sovelluksen laatiminen vaikutti hieman haastavalta siksi, että työ toi mukanaan paljon uutta. Samalla oli itsenäisesti opittava sekä verkkosovelluksen laatimisen perusmenetelmät että totuttava uuteen ohjelmointikieleen, Pythoniin. Ensimmäisillä viikoilla tukeuduin pitkälti kurssimateriaaliin ja toistin työvaiheita mallisovelluksen mukaan, tosin omaan matkanvarausjärjestelmääni vaiheita soveltaen. En ollut heti perillä siitä, miksi järjestelmä oli laadittava mallissa esitetyllä tavalla. Kurssimateriaalissa syy-seurassuhteita ei pahemmin avattu. Kurssin edetessä työvaiheet ja järjestelmän rakenne alkoivat aueta, minun oli mahdollista kehittää sovellustani eteenpäin ja lisätä sen vaatimia ominaisuuksia omaksumieni tietojen avulla. Toisaalta harjoitustyökurssin suorittaminen edellytti paljon itsenäistä opiskelua, syntaksien selvittelyä Internetistä ja aiheeseen perehtymistä.

Harjoitustyön palautuksen alla koen täyttäneeni hyvin kurssityötä koskevat vaatimukset. Ehkä ainoa ominaisuus, jonka olisin voinut vielä lisätä, on sivutus. Tällä hetkellä - kun sovelluksessa ei ole niin paljon tallennettua tietoa - sivutuksella ei niinkään ole väliä. Tietomäärien kasvaessa sivutus helpottaisi sovelluksen käyttöä. Koin sivutuksen toteuttamisen haastavaksi: toisaalta kurssimateriaalissa ei ole mallia sivutuksen tekemiseen, toisaalta sivutusta googlatessa löytyy tietoa sivunvaihtonapeista muttei itse tiedon järjestelystä ja asettelusta. Kysyin eräältä tietojenkäsittelytieteen jatko-opintoja tekevältä neuvoa sivutuksesta - ymmärsin pääpiirteittäin toteutuksen logiikan (kyselyllä tietokannasta haettavan tiedon määrän rajaaminen, asettelu sivuille ja nappien dynaaminen lisääminen tietomäärän mukaan) mutta minun ei ollut mahdollista toteuttaa sivutusta itse. Harmi, ettei sivutuksesta kerrottu kurssimateriaalissa. Taito olisi varmasti hyvin tärkeä, ja minua olisi kiinnostanut oppia sivutuksen tekeminen.

Näin paljon vaivaa lisätäkseni monesta moneen -suhteen työhön. Kurssityön arviointiperusteissa kerrotaan, että työssä tulisi olla vähintään yksi monesta moneen -suhde. Koska relaatiotyypistä ei löytynyt tietoa kurssimateriaalista, googlasin paljon asian tiimoilta. Esimerkiksi eräässä lähteessä esiteltiin muutama eri tapa ongelman ratkaisuun, mutta tapojen valintaperusteista ja eduista ei kerrottu. Liitostaulun toteuttaminen ja lopulta toimivaksi saaminen eteni yrityksen ja erehdyksen kautta.

SQL-kyselyjen laatimisen osalta noudatin kurssimateriaalin ohjeita. Ennen työn palautusta lisäsin kyselyihin try-except-lauseet, sillä harjoitustyön arviointiperusteissa mainitaan SQL-kyselyiden virhetapausten käsittely. Sinänsä käyttämieni kyselyjen toimivuuden testasin laittaessani harjoitustyön Herokuun. Heroku nimittäin ilmoitti pienimmästäkin syntaksivirheestä eikä toiminut virheellisellä koodilla. Try-except-lauseiden lisäksi en laittanut SQL-kyselyihini yhteyden avaamista ja sulkemista kyselyn suorittamisen jälkeen. Tästä ei mainittu kurssimateriaalissa, toisaalta aiheesta SQLAlchemyn ohjeista lukiessani sain tietää, että molemmat menettelytavat (ilman erillistä connection-muuttujaa ja sen kanssa) ovat oikein.

Kurssilla oli hauska olla, ja kurssin ohjaajat vaikuttivat demo-tilaisuudessa mukavilta. Aikataulullisista syistä en ehtinyt käymään loppuviikosta järjestettävissä ohjauksissa, toteutin työni itsenäisesti kurssimateriaalia ja googlaamaani tietoa hyödyntäen. Joiltakin osin kurssin pitäjien ja kurssille osallistuvien välinen kommunikaatio ei sujunut mutkattomasti. Kurssin aikataulun ilmoittaminen heti kurssin alussa olisi ollut mukavaa esimerkiksi siksi, että ensimmäisen koodikatselmoinnin deadlinesta kerrottiin sähköpostitse vain päivää ennen. Toisaalta viikottaiset edistymisvaatimukset eivät pitäneet sisällään kaikkia arvioinnissa huomioitavia seikkoja. Monelle tuli demo-tilaisuudessa yllätyksenä se, mitä kaikkea dokumentointiin vaadittiin.
